Dombrovskis izvairās atbildēt, vai ir informēts par Jaundžeikara aizturēšanu

Pēc tikšanās ar Valsts prezidentu Andri Bērziņu Ministru prezidents žurnālistiem skaidroja, ka par šo situāciju vislabāk būtu interesēties Korupcijas novēršanas un apkarošanas birojā



Viņš uzsvēra, ka valdība šajos jautājumos nepieņem lēmumus, taču izvairījās atbildēt, vai ir informēts par šo aizturēšanu.

Kā ziņots, šorīt aizturēts bijušais iekšlietu ministrs un Saeimas Nacionālās drošības komisijas vadītājs Dzintars Jaundžeikars (LPP/LC).

Jaundžeikara aizturēšanu veikuši Korupcijas novēršanas un apkarošanas biroja (KNAB) darbinieki, tomēr pats birojs informāciju plaši nekomentē.

Kā sacīja KNAB preses pārstāvis Andris Vitenburgs, ņemot vērā publiskoto informāciju, KNAB apstiprina kādas bijušās valsts amatpersonas aizturēšanu "tāda kriminālprocesa ietvaros, kas satur valsts noslēpumu un kas atzīts par slepenu".