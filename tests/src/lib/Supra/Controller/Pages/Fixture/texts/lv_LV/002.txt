E-klase kļuvusi par neaizstājamu palīgu skolas gaitās

Pēc Gemius datiem skolvadības sistēmā un nu jau arī portālā E-klase septembrī tika veikti nepilni 23 miljoni lapu skatījumu, kas to ierindoja 11. vietā. Tas ir par 5 miljoniem vairāk nekā pērn šajā pašā laikā, kas liecina par to, ka E-klase gūst arvien lielāku lietotāju interesi un atzinību. E-klases auditorija septembrī bija 135 500 reālo lietotāju (real users), no kuriem lielākoties E-klasi apmeklē sievietes – 64%, bet vīrieši attiecīgi 36%. Vidējais laiks mēnesī, ko portālā pavada viens apmeklētājs, ir 1 stunda un 45 minūtes, savukārt vidējais izdarīto lapu skatījumu skaits, ko veic viens apmeklētājs, – 167 reižu. Visvairāk E-klase tiek apmeklēta pl. 20:00 vakarā.



Salacgrīvas vidusskolas otrās klases skolnieka Matīsa māte Baiba Šrenka stāsta: „E-klasi lietoju no šā mācību gada sākuma. To ir ļoti ērti lietot un tā ir lielisks palīgs vecākiem, jo varu sekot līdzi bērna sekmēm - E-klases dienasgrāmatai, sekmju reitingiem, redzēt bērna vidējās atzīmes klasē, Matīsa vidējo atzīmi un vietu, kurā viņš atrodas starp citiem klases bērniem, kā arī sekmju izrakstu. Pozitīvi vērtēju arī pasta sadaļu, varu sarakstīties ar klases audzinātāju, kā arī citiem vecākiem, ja ir radušies kādi jautājumi vai ieteikumi.”

Jau ziņots, ka skolvadības sistēma E-klase septembrī paplašināja savu darbību, atklājot izglītības portālu www.e-klase.lv, kas vienuviet apkopo visu aktuālo un noderīgo par izglītības nozari Latvijā un pasaulē, kas ir nozīmīgi kā skolēniem, tā topošajiem studentiem, viņu vecākiem un skolotājiem.

Skolvadības sistēma E-klase ir izveidota 2005. gada sākumā. Tās izstrādātājs un uzturētājs ir SIA Digitālās ekonomikas attīstības centrs (DEAC). Projekta mērķis bija atvieglot skolotāju darbu, gatavojot atskaites, informēt vecākus par skolēna mācību gaitām, kā arī piedāvāt skolēniem ērtāk un ātrāk uzzināt sekmes, kavējumus, mājasdarbus un citas ar skolu saistītās aktivitātes. E-klase jeb virtuālā klase skolās patlaban ir kļuvusi par neaizstājamu palīgu mācību procesa organizēšanā. Tā sniedz iespēju vecākiem, skolotājiem un skolēniem no jebkuras vietas, kur pieejams internets, sekot līdzi visai informācijai par mācībām, piemēram, sekmēm un kavējumiem. E- klasi šobrīd izmanto lielākā daļa Latvijas skolu, tostarp 15 000 skolotāju un 110 000 ģimeņu visā Latvijā.

Gemius ir starptautisks pētniecības uzņēmums, līderis un pamatlicējs interneta pētījumiem un mērījumiem Eiropā. Uzņēmums piedāvā profesionālus pētniecības risinājumus, analīzi un konsultāciju pakalpojumus, sākot ar mērījumiem, kas vērsti uz interneta vietni un lietotājiem līdz pat tehnoloģiskiem risinājumiem, ko izmanto, lai pētītu lietotāju uzvedību noteiktās interneta vietnēs, interneta lietotāju sociāli demogrāfiskos datus, interneta vietnes lietojamības mērījumus un interneta kampaņu efektivitātes mērījumus. Uzņēmuma pētījumu metodoloģija un risinājumi ir veidoti saskaņā ar starptautiski atzītiem ESOMAR standartiem.