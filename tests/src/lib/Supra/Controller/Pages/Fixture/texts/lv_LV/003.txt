Jaundžeikars varētu būt aizturēts saistībā ar valsts noslēpumu

Jaundžeikara aizturēšanu veikuši Korupcijas novēršanas un apkarošanas biroja (KNAB) darbinieki, tomēr pats birojs informāciju plaši nekomentē.

Kā sacīja KNAB preses pārstāvis Andris Vitenburgs, ņemot vērā publiskoto informāciju, KNAB apstiprina kādas bijušās valsts amatpersonas aizturēšanu "tāda kriminālprocesa ietvaros, kas satur valsts noslēpumu un kas atzīts par slepenu".

Līdz ar to plašāku informāciju par iespējamo noziedzīgo nodarījumu un izmeklēšanas virzību KNAB nav tiesīgs izpaust, piebilda KNAB preses pārstāvis.



LPP/LC partijas biedrs Vjačeslavs Stepaņenko atzina, ka ir dzirdējis informāciju par Jaundžeikara iespējamu aizturēšanu - to viņam stāstījuši cilvēki, kuriem viņš uzticoties. Paša Jaundžeikara telefons bija izslēgts.

Zemnieku saimniecībā "Kalnbudes", kas pieder Jaundžeikaram, atbildēja kāda sieviete, norādot, ka "viņam esot slikti ar veselību" un nekādu informāciju nesniegšot. Informāciju, ka Jaundžeikars būtu aizturēts, sieviete ne apstiprināja, ne noliedza.

Jaundžeikars bijis AS "Limbažu piens" valdes priekšsēdētājs, vadījis Latvijas Piensaimnieku centrālo savienību.

Politisko karjeru sācis 2001.gadā, kandidējot Limbažu rajona Vidrižu pagasta padomes vēlēšanās no saraksta "Mēs - pagastam", bet 2002.gadā startēja 8.Saeimas vēlēšanās no Latvijas Pirmās partijas saraksta.

2004.gadā tika ievēlēts par Saeimas Tautsaimniecības, agrārās, vides un reģionālās komisijas priekšsēdētāju. 2005.gadā iecelts iekšlietu ministra amatā Aigara Kalvīša (TP) valdībā.

2006.gadā Jaundžeikars iecelts par Saeimas Nacionālās drošības komisijas vadītāju.